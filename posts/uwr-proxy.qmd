---
title: Proxy – Uniwersytet Wrocławski
subtitle: Jak sensownie ustawić dostęp
description: Uniwersytet Wrocławski daje dostęp do dużej liczby artykułów naukowych, baz artykułów typu EBSCO, IBUK Libra itd. By uzyskać dostęp należy wypełnić stosowny formularz na stronie Biblioteki UWr i potem, co trudniejsze, skonfigurować przeglądarkę. Oficjalna instrukcja zakłada, żeby specjalnie zainstalować całą nową przeglądarkę tylko na dostęp przez proxy. To jest podejście strasznie naokoło, niewygodne i archaiczne. W tej nieoficjalnej instrukcji pokażę, jak najłatwiej i najszybciej podłączyć proxy do naszej istniejącej przeglądarki w taki sposób, by automatycznie łączyło interesujące nas strony.
image: "./headers/uwr-proxy.webp"
twitter-card:
    image: "/headers/uwr-proxy.jpeg"
date: "2026-02-12"
code-fold: true
execute: 
  warning: false
categories:
    - Narzędzia
---

# Instrukcja

Po pierwsze rzeczywiście trzeba wypełnić formularz na [stronie Biblioteki UWr](https://www.bu.uni.wroc.pl/uslugi-online/proxy). Po jakimś czasie, zazwyczaj w ciągu godziny, otrzymujemy mailem dane do logowania. Będą nam potrzebne za moment.

Po drugie, instalujemy odpowiedni dodatek do przeglądarki. Pozwoli nam on automatycznie przełączać się na proxy na tych stronach, na których może to dać nam rozszerzony dostęp (w tym IBUK Libra). Konkretnie zastosujemy dodatek, który nazywa się SwitchyOmega 3 (ZeroOmega). Ta trójka jest ważna, bo wiele przeglądarek ma na stronach z rozszerzeniami starą wersję, bez trójki, która nie działa. Poniżej linki do wersji dla najpopularniejszych przeglądarek:

-   **Chrome/Edge/Opera/inne na Chromium:** <https://chromewebstore.google.com/detail/pfnededegaaopdmhkdmcofjmoldfiped>
-   **Firefox:** <https://addons.mozilla.org/pl/firefox/addon/zeroomega/>
-   **Safari:** nie mam pojęcia, jak tego nawet szukać, ale pewnie jest (jak nie, to dość łatwo użyć innego analoicznego dodatku)

Po trzecie, wchodzimy w ustawienia dodatku, w zakładkę Import/Export. Tam w pole „Restore from online” wklejamy poniższy link i klikamy przycisk Restore.

``` html
https://jakubjedrusiak.pl/uwrproxy
```

Pod tym linkiem znajduje się zestaw ustawień, który przygotowałem i który w całości skonfiguruje dla nas SwitchyOmega do pracy z proxy UWr – odpowiednie IP, port, typ i filtry adresów URL.

![Jak automatycznie ustawić SwitchyOmega tak, żeby działał z proxy UWr.](ilustracje/uwr-proxy/switchy-config.png){fig-align="center"}

Po czwarte, musimy podać nasze hasło. W tym celu wchodzimy w nowo utworzony profil UWr w panelu po lewej, klikamy ikonę kłódki i w wyskakującym okienku wpisujemy dane, które dostaliśmy mailem. **Nie te, którymi logujemy się do poczty czy USOS, tylko te, które system proxy wysłał nam po wypełnieniu formularza.** Zatwierdzamy i gotowe.

![Należy wpisać login i hasło wysłane nam mailem przez system.](ilustracje/uwr-proxy/uwr-password.png){fig-align="center"}

Jeśli wszystko zadziałało, to przy próbie wejścia do EBSCO przez [ten link](http://search.ebscohost.com/) nie powinniśmy widzieć prośby o zalogowanie się, tylko od razu możliwość wyboru wyszukiwarki wraz z informacją, że dostęp mamy dzięki Uniwersytetowi Wrocławskiemu.

![Jeśli proxy działa, to to jest to, co powinniśmy zobaczyć po wejściu na <http://search.ebscohost.com/>](ilustracje/uwr-proxy/ebsco.png){fig-align="center"}

Teraz po wejściu na strony czasopism, które UWr subskrybuje, powinniśmy automatycznie uzyskać dostęp do pełnych wersji artykułów. Podobnie **bez logowania** mamy dostęp do zasobów UWr w IBUK Libra. Jeśli na jakiejś stronie, na której proxy powinno zadziałać, nie włącza się automatycznie, możemy dodać taką stronę dodać samodzielnie do naszych ustawień za pomocą menu SwitchyOmega (czasem schowanym w menu rozszerzeń w przeglądarce, zazwyczaj pod ikoną puzzla). Jeśli przełączenie się na proxy coś da, można napisać mi maila, to dodam tę stronę do swojej listy, by inni też mogli skorzystać. Moje zmiany będą się automatycznie synchronizować u wszystkich korzystających z tej instrukcji.

![Dodawanie strony do proxy UWr](ilustracje/uwr-proxy/add-proxy.png){fig-align="center"}

Może się zdarzyć, że przy próbie wejścia na jakąś stronę nagle przeglądarka poprosi nas o login i hasło. **Wtedy należy spróbować odświeżyć stronę.** Jeśli to nie pomoże, prawdopodobnie hasło wygasło. W takim wypadku na Outlooku powinniśmy mieć już maila, że dostęp do proxy wygasł i link, za pomocą którego możemy ten dostęp odświeżyć. Po kilku minutach od kliknięcia w link dostaniemy nowe hasło, które należy wkleić w tym samym miejscu, co poprzednie. Jeśli nagle jakieś strony w ogóle się nie ładują, warto spróbować w menu dodatku przełączyć się na chwilę na `[System Proxy]`. Jeśli zaczęło działać, to znaczy, że konfiguracja jest błędna. Jeśli nic to nie zmieniło, problem jest gdzieś indziej i należy wrócić do ustawienia `auto switch`.

Moim zdaniem Uniwersytet powinien założyć coś w stylu EZproxy i ułatwić nam wszystkim życie.

# Zaawansowane

Tutaj parę bardziej technicznych informacji, jakby ktoś chciał skorzystać z innego dodatku lub własnej konfiguracji.

Proxy UWr to proxy `HTTP`.

**IP:**

``` html
156.17.58.23
```

**Port:**

``` html
8070
```

Udostępniam też surową listę stron, gdzie proxy UWr może się przydać, w stylu AutoProxy, żeby można było sobie skopiować:

> <https://jakubjedrusiak.pl/scienceproxy>

Dla osób potrafiących z tego korzystać, dorzucam też wyeksportowany ze SwitchyOmega plik PAC. Link jest tak ustawiony, że można go wrzucać jako URL w konfiguratorze systemowym:

> <https://jakubjedrusiak.pl/uwr.pac>