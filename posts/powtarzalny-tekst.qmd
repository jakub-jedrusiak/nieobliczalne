---
title: "Nie pisz (prawie) tego samego 100 razy"
subtitle: "Automatyzacja powtarzalnego tekstu za pomocą pythona"
description: "Wspominałem już, że nie znoszę mechanicznej pracy. A królową wśród prac mechanicznych jest pisanie wiele razy tego samego tekstu, który różni się tylko w szczegółach. Zdarza się to non-stop. Jednocześnie jest to ten rodzaj pracy, który można niskim kosztem zautomatyzować. W tym wpisie postaram się pokazać, jak można uniknąć góry bezsensownej pracy za pomocą prostych pętli i funkcji `print()` w pythonie."
image: ./headers/powtarzalny-tekst.webp
categories:
    - Python
    - Nauka
    - Narzędzia
draft: true
---

W tym tekście opisuję generowanie nowego tesktu o określonej strukturze. W planach mam jeszcze tekst o wyrażeniach regularnych (RegEx), które pozwalają wyszukiwać określone rzeczy w istniejącym już tekście. Łącznie to bardzo proste, a jednocześnie bardzo potężne narzędzia, które pozwalają szybko i niskim kosztem odjąć bardzo dużo bezsensownej, mechanicznej pracy każdemu. Nie tylko naukowcom czy studentom, każdemu to się może przydać.

To, co tutaj opiszę, pierwszy raz poważnie wykorzystałem, gdy pomagałem swojej siostrze w pracy. Miała ona wydłużyć plik, w którym zapisywane były teksty, jakie mają pojawić się w live'ie tego dnia (siostra pracuje przy kanale na YouTube). Plik ten miał prostą strukturę.

```         
data:11.05.2023

I

II

III

```

Gdy całość się kończyła, osoba odpowiedzialna dopisywała tę strukturę na ileś dni do produ i tak co jakiś czas. Jednocześnie jest to ten rodzaj pracy, którego nie znoszę i który jest łatwy do zautomatyzowania. Dzieje się tak z kilku powodów, z których najważniejszy jest ten -- plik miał **przewidywalną, z góry określoną strukturę**. Miał konkretne stałe elementy i konkretne elementy zmienne. Tym elementem była data, a data też zmienia się w sposób przewidywalny[^1]. To razem pozwala nam dość łatwo stworzyć wzór, który mówi mniej więcej „dla każdej daty zrób mi taką strukturę”. W ten sposób wygenerowałem dla siostry plik dla rok do przodu. Powiedziała w pracy, że miała trochę czasu, do dopisała więcej. Podobno się zdziwili.

[^1]: Ciekawostką może być tutaj wczesny kalendarz hebrajski. Kalendarz hebrajski jest księżycowy, ma 12 miesięcy, ale w latach przestępnych dodawany jest 13. miesiąc -- adar szeni. Takich lat przestępnych musi przypaść 7 w ciągu 19 lat. Obecnie jest to skodyfikowane (por. cykl Metona), ale początkowo nie wiadomo było, które konkretnie lata w cyklu mają być przestępne i było to *ad hoc* ustalane przez społeczność żydowską. Także lata przestępne pojawiały się znienacka i data wcale nie zmieniała się w przewidywalny sposób. Miało to poważne konsekwencje dla daty Wielkanocy, bo zanim został ustalony stabilny wzór (Wielkanocy, nie lat przestępnych w kalendarzu żydowskim, to nadeszło później), nigdy nie wiadomo było, kiedy wypadnie 14 nisan, czyli rocznica śmierci Jezusa według kalendarza żydowskiego.

Ta cecha, tzn. przewidywalność jakiegoś tekstu, pozwala nam zaprogramować ten tekst. Nieważne, czy tym tekstem są oznaczenia kolumn (`MMPI_1`, `MMPI_2`, …, `MMPI_567`), czy złożone zagnieżdżone struktury np. pytań i odpowiedzi w ankiecie, **jeśli jest to przewidywalne, da się to zautomatyzować**.