{
  "hash": "e8e4c77b6cf746e463ea522bd54e46b9",
  "result": {
    "markdown": "---\ntitle: \"Funkcje matematyczne\"\ndescription: \"Funkcja to absolutnie fatalna nazwa na dość prosty w swojej idei twór. W tym wpisie postaram się wyjaśnić po ludzku czym są funkcje w matematyce i jak z nich korzystać. Najważniejsze, co chcę jednak zrobić, to przygotować grunt pod zrozumienie funkcji liniowych w analizie regresji.\"\ndate: \"none\"\nimage: ./headers/funkcje.webp\ntwitter-card:\n    image: \"/headers/funkcje.jpeg\"\nfreeze: true\ncategories:\n  - Statystyka\n  - Matematyka\n---\n\n\nCzy masz czasem wrażenie, że rzeczy w matematyce nazywają się bez sensu? To jest bardzo słuszne wrażenie. Dziś na warsztat weźmiemy funkcje, które są zmorą uczniów liceów ze względu na nową, dziwną notację typu $f(x)$, cały pozornie chaotyczny język, który odrywa funkcje od reszty matematyki, a także wrażenie, że nijak nie idzie tego spotkać w „prawdziwym życiu\", cokolwiek to jest. Ja właśnie spędzam wieczór z prawdziwego życia na pisaniu o funkcjach. Do czegoś mi się jednak przydały. Zaczynając jednak od nazwy -- dlaczego „funkcja\"? Bo Liebniz źle rozumiał to słowo. A że raz przyjęte konwencje trzymają się mocno, to do dzisiaj, właściwie przypadkowo, nazywamy tę rzeczy funkcjami.\n\n# Maszyny matematyczne\n\nSkorzystam tutaj z metafory pożyczonej od Jasona Wilkesa, której używał w swojej książce „Spal pracownię matematyczną\".\n\nWyobraź sobie maszynę. Wielka, opasła maszyna z wlotem u góry i wyjściem z boku. Do maszyny dołączony jest zestaw metalowych cyferek wybitych na grubych blaszkach. Bierzesz do ręki pierwszą z brzegu blaszkę z wartością 4. Wrzucasz do wejścia przypominającego wlot na monety w automacie z kawą. Maszyna zaczyna buczeć, wydawać metaliczne dźwięki, łupnięcia, stukoty, a po chwili rozlega się dźwięk dzwoneczka i z wylotu wypada blaszka z numerkiem 7.\n\n„Hmm, ciekawe, co się stanie, kiedy wrzucę inną liczbę?\" -- myślisz.\n\nWrzucasz bierzesz więc blaszkę z numerkiem 8, wrzucasz ją do maszyny i po chwili otrzymujesz 11. Może Ci się już w głowie rodzić pomysł, jak nasza maszyna działa. Żeby go przetestować wrzucasz do maszyny przed chwilą wyciągniętą blaszkę z numerem 11 i po chwili dostajesz z powrotem blaszkę z numerem 14. Domyślasz się już, co się stanie, jak wrzucisz do maszyny 2? Najprawdopodobniej wyrzuci ona 5. Gratuluję, rozgryzłeś(-aś) tajemnicę mojej maszyny -- jakąkolwiek liczbę w niej nie umieścisz, dostaniesz liczbę o 3 większą.\n\nWrzucasz do maszyny kolejne liczby i patrzysz, jak Twoja hipoteza się uwiarygadnia:\n\n$$\n1 \\rightarrow 4\n$$ $$\n15 \\rightarrow 18\n$$\n\n$$\n-10 \\rightarrow -7\n$$\n\n::: callout-tip\n## Zadanie\n\nCo maszyna z siebie wyrzuci, jak wrzucę do niej:\n\n1.  $18$\n\n2.  $45$\n\n3.  $-20$\n\n4.  $0$\n:::\n\n::: {.callout-note collapse=\"true\"}\n## Odpowiedź\n\n1.  $18 \\rightarrow 21$\n\n2.  $45 \\rightarrow 48$\n\n3.  $-20 \\rightarrow -17$\n\n4.  $0 \\rightarrow 3$\n:::\n\nZ zadowoleniem bierzesz marker i na maszynie piszesz „Maszyna dodająca 3\". Pięknie. Patrzysz jednak w dalsze części hali i widzisz dziesiątki maszyn do przetestowania. Zaczynasz się więc zastanawiać, czy nie da się tego zapisać jakoś zwięźlej?\n\n# Skróty\n\nStajemy przed zadaniem, by w zwięzły sposób opisać działanie naszej maszyny dodającej 3. W tym celu musimy wymyślić kilka skrótów na oznaczenie:\n\n1.  Nazwy maszyny.\n\n2.  Tego, co wrzucamy do maszyny.\n\n3.  Tego, co maszyna wypluwa.\n\n4.  Tego, co maszyna konkretnie robi (tzn. że dodaje 3).\n\nNaszą maszynę najprościej nazwać $m$ jak maszyna albo $t$ jak trzy. Mógłbym użyć całego słowa $maszyna$ lub $trzy$, ale komu chce się to pisać? Dalej, to, co wrzucamy do maszyny mogę nazwać $l$ jak liczba, $b$ jak blaszka albo $c$ jak... coś. Moglibyśmy wymyślać tak dalej, ale żeby nie utonąć w alfabecie arbitralnych skojarzeń, możemy też wykorzystać dwa już ustalone skróty do stworzenia dwóch kolejnych.\n\nW jaki sposób? Weźmy na tapet 4. skrót, czyli opis działania maszyny. Wiem, że maszyna dodaje 3 do dowolnej liczby, którą do niej wrzucę. Jeśli wrzucę 5, to dostanę 8, jeśli wrzucę 12, to dostanę 15 itd. Ustaliłem jednak, że to, co wrzucam do maszyny, mogę określić literką $b$. To, że maszyna dodaje 3 mogę więc zapisać jako $b + 3$. Skoro $b$ to **dowolna liczba**, to $b + 3$ to ta liczba powiększona o 3.\n\nMając te skróty uzyskałem już całkiem zwięzły sposób opisu naszych maszyn. Zamiast słów mógłbym napisać na maszynie:\n\n$$\nm = b + 3\n$$\n\nPrawda? Niby prawda, ale ten zapis ma kilka wad. Po pierwsze znak $=$ oznacza w matematyce „to jest to samo, co\". Jeśli $m$ to nazwa naszej maszyny, to stwierdzamy, że „maszyna to jest to samo, co dowolna liczba dodać trzy\". Jako srót myślowy działa to nieźle, ale nie o to dokładnie nam chodzi. Maszyna nie jest dowolną liczbą powiększoną o trzy, maszyna to *robi*, ale nie *jest* tym. Tak jak maszynka do mielenia mięsa nie jest tym samym, co zmielone mięso.\n\nCzepiam się, wiem, ale ten zapis utrudnia nam też inną rzecz -- załóżmy, że chcemy zapisać, że wrzuciliśmy do maszyny 5 i wypluła ona 8. Jak to zrobić w tej konwencji? $5 = 8$? To już trochę krok za daleko. Matematycznej inkwizycji nie ma, ale jakby była, to taki zapis byłby heretycki. Możemy jednak wykorzystać nieco zgrabniejszą konwencję i od razu zawrzeć w niej skrót numer 3., czyli oznaczenie tego, co maszyna z siebie wypluwa. Proponuję zapisać to tak:\n\n$$\nm(5) = 8\n$$\n\nTen nawias nawet wygląda jak kieszonka. Sama część $m(5)$ wskazuje, że do maszyny $m$ wrzuciliśmy liczbę 5. Po znaku równa się piszemy to, co maszyna z siebie wypluła. Teraz wielkie technikalium -- sam skrót $m(5)$ dosłownie nie oznacza samego aktu włożenia 5 do maszyny $m$, ale to, co maszyna $m$ wypluje, kiedy wrzucę do niej 5. Rozróżnienie to brzmi jak sztuka dla sztuki i czepialstwo i trochę się zgadzam, ale pozwala nam to na kilka rzeczy. Po pierwsze, znika problem ze znakiem $=$ -- $m(5)$ rzeczywiście *jest* tym, co maszyna z siebie wypluje, jak wrzucę do niej 5, czyli $m(5)$ to *jest* 8 na takiej samej zasadzie, jak $5 + 3$ to *jest* 8. Dzięki temu mogę też zapisać coś takiego:\n\n$$\n10 + m(5) = 18\n$$\n\nPonieważ $m(5)$ to *jest* 8, to mogę zamiast 8 zapisać $m(5)$.\n\n::: callout-tip\n## Zadanie\n\nSpróbuj to policzyć:\n\n1.  $m(2) + 4$\n\n2.  $10 - m(6)$\n\n3.  $2 \\times m(-5) + 1$\n:::\n\n::: {.callout-note collapse=\"true\"}\n## Odpowiedź\n\n1.  $m(2) + 4 = 5 + 4 = 9$\n\n2.  $10 - m(6) = 10 - 9 = 1$\n\n3.  $2 \\times m(-5) + 1 = 2 \\times -2 + 1 = -4 + 1 = -3$\n:::\n\nZbierzmy to więc do kupy i stwórzmy skrót ostateczny. Jak oznaczyć maszynę $m$, która bierze dowolną liczbę (oznaczoną jako $b$) i dodaje do niej 3? Proponuję coś takiego:\n\n$$\nm(b) = b + 3\n$$\n\nTen zapis buduje na wszystkim, co ustaliliśmy do tej pory -- do maszyny o nazwie $m$ wrzucam liczbę $b$ -- $m(b)$ -- a maszyna wyrzuca z siebie $b + 3$. Przypominam -- $m$ i $b$ to tylko arbitralne literki. Równie dobrze mógłbym zapisać $a(z) = z + 3$, $r(k) = k + 3$, $\\dagger(\\rceil) = \\rceil + 3$, a czasem na matematyce z przekory pisałem $ą(ć) = ć + 3$. Możemy opisywać nasze maszyny jak chcemy, ale najlepsze skróty to takie, które przypominają nam, co oznaczają.\n\n::: callout-tip\n## Zadanie\n\nSpróbuj zakodować następujące maszyny:\n\n1.  Maszyna dodająca 4.\n\n2.  Maszyna mnożąca przez 3.\n\n3.  Maszyna mnożąca przez 2, a potem dodająca 1.\n\n4.  Maszyna najpierw dodająca 1, a potem mnożąca przez 2.\n\n5.  Maszyna dzieląca na 7.\n\n6.  Maszyna, która zawsze wyrzuca 5.\n:::\n\n::: {.callout-note collapse=\"true\"}\n## Odpowiedź\n\n1.  $c(l) = l + 4$\n\n2.  $t(l) = 3 l$\n\n3.  $d(l) = 2 l + 1$\n\n4.  $j(l) = (l + 1) \\times 2$ lub po uproszczeniu $j(l) = 2 l + 2$\n\n5.  $s(l) = \\frac{l}{7}$\n\n6.  $p(l) = 5$\n:::\n\n# Maszyny użytkowe\n\nPo co tworzymy maszyny? Żeby odwalały za nas czarną robotę. Dodawanie 3 nie jest jakoś szczególnie trudne, ale co jeśli musimy zrobić coś bardziej skomplikowanego? Albo dodać 3 do 10 000 różnych liczb? Właśnie po to korzystamy z maszyn -- nikt nie chce się w to bawić ręcznie.\n\nZałóżmy więc, że chcemy stworzyć maszynę liczącą pole kwadratu. Nazwijmy ją $k$ jak kwadrat. Jak do każdej maszyny, musimy coś do naszej maszyny wrzucić. Sama z siebie nic nie zrobi. Czego więc może potrzebować maszyna licząca pole kwadratu? Długości boku tego kwadratu. Oznaczmy go sobie jako $b$. Jak więc z długości boku policzyć pole? Podnieść ów bok do kwadratu. Spróbuj zebrać to do kupy i sprawdź, czy masz rację poniżej.\n\n::: {.callout-note collapse=\"true\"}\n## Maszyna licząca pole kwadratu\n\n$$\nk(b) = b^2\n$$\n:::\n\nKażdy wzrór matematyczny da się więc przerobić na maszynę. Mogło Ci się to zdarzyć, jeśli kiedykolwiek pisałeś(-aś) formuły w Excelu. Jeśli dostałbyś(-abyś) plik Excela z 1000 boków kwadratów i zadaniem przygotowania kolumny z polem kwadratu, prawdopodobnie użyłbyś(-abyś) formuły typu `= A1 * A1`, a potem przeciągnąłbyś(-abyś) ją tak, żeby policzyła pola wszystkich kwadratów.\n\n## R i Python {#sec-programming}\n\nWszystkie maszyny, które zapisaliśmy w poprzednim zadaniu, moglibyśmy rzeczywiście stworzyć. Może nie w formie pudełka przerabiającego blaszki, ale możemy łatwo je *zaprogramować*. Nie jest to konieczne do zrozumienia funkcji, ale bardzo polecam, żeby chociaż spróbować. Wczesne zainteresowanie programowaniem mnie osobiście mocno pomogło w późniejszej nauce matematyki.\n\nKażdy język programowania pozwala nam stworzyć własne maszyny. Jeśli nie pozwala, to śmiem wątpić, czy w ogóle możemy mówić o języku programowania[^1]. W naszym wypadku użyjemy jednego z dwóch języków programowania powszechnie używanych w nauce -- [R](https://www.programiz.com/r/online-compiler/) i [Python](https://www.programiz.com/python-programming/online-compiler/). Oba możemy uruchomić w przeglądarce. Jeśli czytasz to zamierzając uczyć się statystyki, polecam wybrać R[^2], a jeśli nie, to Python może być nieco bardziej przejrzysty.\n\n[^1]: W gimnazjum wciskali nam kit, że będziemy się uczyć programowania w HTML. Nie da się *programować* w HTML, bo HTML nie ma funkcji, pętli, zmiennych ani innych rzeczy, które pozwalają cokolwiek rzeczywiście zaprogramować. Jeśli chcemy programować cokolwiek na stronach internetowych, użyjemy JavaScript, gdzie wszystkie te rzeczy są.\n\n[^2]: Polecam też [wprowadzenie do R](./podstawy_R.qmd) na tej stronie.\n\nJak więc rzeczywiście stworzyć naszą maszynę? W Pythonie wykorzystamy następującą składnię:\n\n\n::: {.cell filename='Python'}\n\n```{.python .cell-code}\ndef nazwa_funkcji(to_co_wrzucamy):\n  return działanie funkcji\n```\n:::\n\n\nW R składnia wygląda tak:\n\n\n::: {.cell filename='R'}\n\n```{.r .cell-code}\nnazwa_funkcji <- function(to_co_wrzucamy) {\n    działanie funkcji\n}\n```\n:::\n\n\nMożemy wykorzystać oznaczenia, które wcześniej wprowadziliśmy i stworzyć naszą maszynę dodającą 3:\n\n\n::: {.cell filename='Python'}\n\n```{.python .cell-code}\ndef m(b):\n  return b + 3\n```\n:::\n\n::: {.cell filename='R'}\n\n```{.r .cell-code}\nm <- function(b) {\n  b + 3\n}\n```\n:::\n\n\nGdzie to wpisać? Jeśli, za moją sugestią, korzystasz z Programiz, wpisz to w oknie po lewej stronie i kliknij guzik Run. Od teraz możesz po stronie prawej wywołać swoją funkcję. Jeśli wpiszesz np. `m(5)` i klikniesz enter, funkcja rzeczywiście wypluje z siebie wynik, czyli 8.\n\nMożesz w ten sposób stworzyć dowolną liczbę maszyn, ale jeśli piszesz w Pythonie, uważaj na wcięcia. Jeśli tworzysz jedną maszynę pod drugą, słowo `def` drugiej maszyny nie może być poprzedzone spacjami.\n\n![](ilustracje/funkcje/programiz_python.png){.light-mode}\n\n![](ilustracje/funkcje/programiz_python_dark.png){.dark-mode}\n\n::: callout-tip\n## Zadanie\n\nSpróbuj stworzyć maszyny z poprzedniego zadania w wybranym języku programowania.\n\n1.  $c(l) = l + 4$\n\n2.  $t(l) = 3 l$\n\n3.  $d(l) = 2 l + 1$\n\n4.  $j(l) = (l + 1) \\times 2$ lub po uproszczeniu $j(l) = 2 l + 2$\n\n5.  $s(l) = \\frac{l}{7}$\n\n6.  $p(l) = 5$\n:::\n\n::: {.callout-note collapse=\"true\"}\n## Odpowiedź\n\n1.  $c(l) = l + 4$\n\n\n::: {.cell filename='Python'}\n\n```{.python .cell-code}\ndef c(l):\n  return l + 4\n```\n:::\n\n::: {.cell filename='R'}\n\n```{.r .cell-code}\ncztery <- function(l) { # w R jest już funkcja c(), więc trzeba zmienić nazwę\n  l + 4\n}\n```\n:::\n\n\n2.  $t(l) = 3 l$\n\n\n::: {.cell filename='Python'}\n\n```{.python .cell-code}\ndef t(l):\n  return 3 * l\n```\n:::\n\n::: {.cell filename='R'}\n\n```{.r .cell-code}\ntrzy <- function(l) { # w R jest już funkcja t(), więc trzeba zmienić nazwę\n  3 * l\n}\n```\n:::\n\n\n3.  $d(l) = 2 l + 1$\n\n\n::: {.cell filename='Python'}\n\n```{.python .cell-code}\ndef d(l):\n  return 2 * l + 1\n```\n:::\n\n::: {.cell filename='R'}\n\n```{.r .cell-code}\nd <- function(l) {\n  2 * l + 1\n}\n```\n:::\n\n\n4.  $j(l) = (l + 1) \\times 2$ lub po uproszczeniu $j(l) = 2 l + 2$\n\n\n::: {.cell filename='Python'}\n\n```{.python .cell-code}\ndef j(l):\n  return (l + 1) * 2\n\n# lub po uproszczeniu\n\ndef j(l):\n  return 2 * l + 2\n```\n:::\n\n::: {.cell filename='R'}\n\n```{.r .cell-code}\nj <- function(l) {\n  (l + 1) * 2\n}\n\n# lub po uproszczeniu\n\nj <- function(l) {\n  2 * l + 2\n}\n```\n:::\n\n\n5.  $s(l) = \\frac{l}{7}$\n\n\n::: {.cell filename='Python'}\n\n```{.python .cell-code}\ndef s(l):\n  return l / 7\n```\n:::\n\n::: {.cell filename='R'}\n\n```{.r .cell-code}\ns <- function(l) {\n  l / 7\n}\n```\n:::\n\n\n6.  $p(l) = 5$\n\n\n::: {.cell filename='Python'}\n\n```{.python .cell-code}\ndef p(l):\n  return 5\n```\n:::\n\n::: {.cell filename='R'}\n\n```{.r .cell-code}\np <- function(l) {\n  5\n}\n```\n:::\n\n:::\n\n# Nazewnictwo {#sec-nomenclature}\n\nŚwięcie wierzę, że w matematyce połowa problemów na późniejszych etapach nauki bierze się z problemów z nazewnictwem. Nie da się zrobić zadania, jeśli się nie wie, o co pytają. Dodajmy do tego, że wszystko ma po kilka nazw oraz miesza się nazewnictwo algebraiczne i opisujące wykresy (o których później). Spróbujmy to więc uporządkować.\n\n-   To, co nazywaliśmy maszynami, uniwersalnie nazywa się **funkcjami**. Typową nazwą dla funkcji jest $f$, ale można je nazywać tak, jak się chce.\n\n-   To, co wrzucamy do funkcji nazywa się **argumentem** albo **miejscem**. Zazwyczaj oznacza się to literą $x$.\n\n-   To, co funkcja z siebie wyrzuca to **wartość** funkcji. Jeśli przyjmiemy poprzednie oznaczenia, wartość funkcji $f$ dla argumentu $x$ (czyli co funkcja zwróci, jak wrzucę do niej $x$) oznaczymy jako $f(x)$. Czasami, jeśli mamy tylko jedną funkcję, wartość bywa oznaczana literką $y$. Oznaczenia $y$ i $f(x)$ są wymienne.\n\nPrzy okazji możemy wprowadzić pojęcie **miejsca zerowego**. Jest to miejsce (czyli argument, $x$), dla którego wartość funkcji wynosi 0. Innymi słowy, liczba, którą muszę wrzucić do funkcji, żeby funkcja wypluła 0. Dla maszyny dodającej 3 miejscem zerowym jest -3, bo $m(-3) = 0$. Podkreślam jeszcze raz -- miejsce zerowe to jest *argument*, czyli to, co wrzucam do funkcji. To *wartość* musi wynosić 0.\n\n# Liczenie w praktyce\n\nW praktyce przy okazji mówienia o funkcjach liczymy jedną z dwóch rzeczy -- co funkcja z siebie wyrzuca, kiedy włożę do niej $x$ albo co muszę włożyć do funkcji, żeby wypluła z siebie $y$.\n\nPierwszy scenariusz obejmuje to, co programowaliśmy w punkcie [-@sec-programming]. Jeśli chcielibyśmy policzyć to ręcznie, wystarczy, że zamiast skrótu typu $l$ czy $x$ zapiszemy liczbę, którą wrzucamy do funkcji. Czyli jeśli $m(l) = l + 3$, to $m(5) = 5 + 3$. Działa dokładnie tak samo też dla bardziej skomplikowanych funkcji.\n\n::: callout-tip\n## Zadanie\n\nPoniżej przedstawiono kilka różnych funkcji oraz wartości do policzenia. Zwróć uwagę na nazwy i spróbuj rozwiązać przykłady.\n\n$$\na(x) = 7 + x\n$$ $$\nb(z) = 5 \\times z\n$$ $$\nc(r) = 4 \\times r + 12\n$$ $$\nd(g) = \\frac{7 g + 21}{2 g + 1}\n$$\n\n1.  $a(3)$\n\n2.  $a(11)$\n\n3.  $a(-10)$\n\n4.  $a(-7)$\n\n5.  $a(0)$\n\n6.  $b(5)$\n\n7.  $b(-12)$\n\n8.  $b(0)$\n\n9.  $c(6)$\n\n10. $c(-8)$\n\n11. $c(0)$\n\n12. $c(-3)$\n\n13. $d(2)$\n\n14. $d(0)$\n\n15. $d(-5)$\n\n16. $d(-3)$\n:::\n\n::: {.callout-note collapse=\"true\"}\n## Odpowiedź\n\n1.  $a(3) = 10$\n\n2.  $a(11) = 18$\n\n3.  $a(-10) = -3$\n\n4.  $a(-7) = 0$\n\n5.  $a(0) = 7$\n\n6.  $b(5) = 25$\n\n7.  $b(-12) = -60$\n\n8.  $b(0) = 0$\n\n9.  $c(6) = 36$\n\n10. $c(-8) = -20$\n\n11. $c(0) = 12$\n\n12. $c(-3) = 0$\n\n13. $d(2) = 7$\n\n14. $d(0) = 21$\n\n15. $d(-5) = 1 \\frac{5}{9}$\n\n16. $d(-3) = 0$\n:::\n\nW tym scenariuszu liczyliśmy wartość funkcji, ale czasem chcemy policzyć, jaki powinien być *argument*. Przypomnij sobie, co to jest miejsce zerowe -- co muszę wrzucić do funkcji, żeby wypluła mi 0. To też da się liczyć. Bardziej realny przykład. Wyobraź sobie, że masz funkcję, która liczy, ile pieniędzy dostaniesz z rocznej lokaty, w zależności od tego, ile pieniędzy wyłożysz na lokatę. Pierwszy scenariusz to sprawdzanie dokładnie tego, czyli ile dostanę jak wpłacę 10 000 zł, a ile, jak wpłacę 30 000 zł. Drugi scenariusz to liczenie, ile muszę wpłacić, żeby otrzymać po roku 100 zł, a ile, żeby otrzymać 1000 zł.\n\nW praktyce liczy się to według dość prostej logiki. Chcę wiedzieć, ile muszę włożyć do maszyny dodającej 3, żeby wypluła 7. Zapisując to matematycznie, chcę wiedzieć, miedy wartość funkcji $m$ wynosi 7, czyli kiedy $m(x) = 7$. Jednocześnie wiem, że $m(x)$ to po prostu $x + 3$, bo tak działa funkcja dodająca 3. Wychodzi mi z tego proste równanie.\n\n$$\nm(x) = 7\n$$ $$\nx + 3 = 7\n$$ $$\nx = 4\n$$\n\nNa tej samej zasadzie możemy rozwiązywać bardziej skomplikowane równania, np. znaleźć miejsce zerowe funkcji $y = 5x + 3$ (pamiętaj, $y$ to inne oznaczenie wartości funkcji).\n\n$$\ny = 0\n$$\n\n$$\n5x + 3 = 0\n$$\n\n$$\n5x = -3\n$$\n\n$$\nx = -\\frac{3}{5}\n$$\n\n::: callout-tip\n## Zadanie\n\nWeźmy funkcje z poprzedniego zadania. Odkryj, co musisz wrzucić do każdej z tych funkcji, żeby przyjęła każdą z podanych wartości (każdy przykład policz dla każdej z funkcji).\n\n$$\na(x) = 7 + x\n$$ $$\nb(z) = 5 \\times z\n$$ $$\nc(r) = 4 \\times r + 12\n$$ $$\nd(g) = \\frac{7 g + 21}{2 g + 1}\n$$\n\n1.  $10$\n\n2.  $1$\n\n3.  $0$ (miejsce zerowe)\n\n4.  $-4$\n:::\n\n::: {.callout-note collapse=\"true\"}\n## Odpowiedź\n\n**Funkcja** $a$\n\n1.  $3$\n\n2.  $-6$\n\n3.  $-7$\n\n4.  $-11$\n\n**Funkcja** $b$\n\n1.  $2$\n\n2.  $\\frac{1}{5}$\n\n3.  $0$\n\n4.  $-\\frac{4}{5}$\n\n**Funkcja** $c$\n\n1.  $-0,5$\n\n2.  $-2,75$\n\n3.  $-3$\n\n4.  $-4$\n\n**Funkcja** $d$\n\n1.  $\\frac{11}{13}$\n\n2.  $-4$\n\n3.  \\-$3$\n\n4.  $-1\\frac{2}{3}$\n:::\n\n# Wykresy\n\nNie da się zapisać na kartce wszystkich możliwych wartości funkcji. Między 0 a 1 jest nieskończenie wiele liczb i każdą z tych liczb można do funkcji wrzucić. Ciekawe rozwiązanie tego problemu stworzył jednak Kartezjusz. Tak, ten od „Myślę, więc jestem\". Kartezjusz narysował dwie linie przecinające się pod kątem prostym, a potem oznaczył siatkę.\n\n![](ilustracje/funkcje/axes-empty.png)\n\nTen pozornie banalny pomysł, nieobcy nikomu, kto kiedykolwiek grał w statki, to wielka rewolucja. Dzięki niej możemy przedstawić nieskończenie wiele wartości danej funkcji oraz zyskać całowicie nową perspektywę na funkcje. Teraz wystarczy, że umówimy się, że pozioma oś to argumenty, a pionowa to wartości. Co to znaczy?\n\nWyobraźmy sobie funkcję dodającą 1. Matematycznie możemy to zapisać np. jako $j(l) = l + 1$. Teraz wrzućmy do tej funkcji liczbę 1 -- $j(1) = 1 + 1 = 2$. Ten sam wniosek możemy nanieść na wykres. Na osi poziomej znajdujemy liczbę, którą wrzuciliśmy do funkcji (tj. 1), a na osi pionowej liczbę, którą funkcja wpluła (tj. 2). Na przecięciu jednego z drugim możemy teraz postawić kropkę.\n\n![](ilustracje/funkcje/axes-point.png)\n\nZróbmy to samo dla 0 i 2. $j(0) = 1$ i $j(2) = 3$. Zaznaczmy to.\n\n![](ilustracje/funkcje/axes-points.png)\n\nAle po co się ograniczać? Zaznaczmy serię innych takich punktów.\n\n![](ilustracje/funkcje/axes-pointed-line.png)\n\nTo, co otrzymaliśmy, to ewidentnie prosta linia. Połączmy więc te punkty.\n\n![](ilustracje/funkcje/axes-line.png)\n\nTak naprawdę, żeby taką linię narysować, wystarczą dwa punkty. Gdy przyręcasz listwę do ściany, musisz ją przykręcić w dwóch miejscach, żeby się nie ruszała.\n\n![](ilustracje/funkcje/axes-line-two-points.png)\n\nTaka linia pozwala nam odczytywać wartości dla dowolnego argumentu. Dla przykładu, jeśli chcę sprawdzić, co funkcja wypluje, jak wrzucę do niej 2, to szukam 2 na osi poziomej i patrzę, jak wysoko jest tam moja linia. W tym wypadku przecięcie jest w punkcie $(2, 3)$. Identyczny wniosek otrzymamy licząc wartość funkcji algebraicznie $j(2) = 2 + 1 = 3$.\n\n![](ilustracje/funkcje/axes-value.png)\n\n# Nazewnictwo w wykresach\n\nTen wynalazek w postaci *układu współrzędnych* pozwala nam patrzeć na funkcje z zupełnie innej perspektywy. Funkcja nie jest już tylko maszyną, która zjada i wypluwa liczby. Nagle funkcja (a właściwie jej wykres) ma *kształt* i *położenie*. Możemy mówić o funkcji na przykład, że ma kształt linii albo paraboli. Możemy o jakiejś funkcji powiedzieć, że jest bardziej nachylona niż inna funkcja. Możemy powiedzieć, że jedna funkcja jest wyżej, a inna niżej. Funkcje mogą się przecinać, albo przecinać się z osiami.\n\nJednak ta zmiana perspektywy potrafi też bardzo dużo namieszać. Jest naturalne dla np. zadań maturalnych, że opisują funkcję raz jak maszynę, a raz, jak wykres. W Księdze Rodzaju Bóg stwarza świat i porządkuje bezład przez rozdzielanie. Co prawda teraz siedzimy w odmętach matematycznego piekła, ale spróbować można. Rozdzielmy te dwa sposoby mówienia o funkcjach na graficzny i algebraiczny, a następnie spróbujmy jeden na drugi tłumaczyć.\n\n## Punkty\n\n**Punkt** to miejsce na wykresie opisywane przez parę liczb -- jego współrzędne. Punkty zaznaczamy tam, gdzie argument przecina się z wartością. Para liczb typu $(2, 3)$ oznacza więc, że nasz punkt jest dwa oczka w prawo i trzy oczka do góry w układzie współrzędnych. Jeżeli nasz punkt leży na linii wykresu, mówimy, że **punkt należy do wykresu funkcji**. To jest opis graficzny, możemy zobaczyć to na wykresie. Co to znaczy w języku algebraicznym, czyli w języku maszyn?\n\nMaszyny nie mają osi ani linii wykresu, one tylko przyjmują i wyrzucają liczby. Nie zapominajmy jednak, co oznaczają współrzędne. Pierwsza współrzędna to współrzędna pozioma ($x$), a druga to współrzędna pionowa ($y$). Współrzędne poziome oznaczają to, co wrzucam do funkcji, a pionowe to, co funkcja z siebie wypluwa. Stwierdzenie „Punkt $(2, 3)$ należy do wykresu funkcji.\" oznacza ni mniej, ni więcej, jak „Jeżeli wrzucę do funkcji $2$, to wypluje ona $3$.\" albo matematycznie $f(2) = 3$.\n\nJeżeli spotkasz się z zadaniem typu „Sprawdź, czy punkt $(5, 11)$ należy do wykresu funkcji $y = 2x + 1$?\", to możesz to sobie przetłumaczyć z graficznego na algebraiczny -- sprawdź, czy jak do funkcji $y = 2x + 1$ wrzucisz $5$, to wyjdzie ci $11$.\n\n::: callout-tip\n## Zadanie\n\n1.  Czy punkt $(21, 7)$ należy do wykresu funkcji $y = \\frac{x}{3}$?\n\n2.  Punkt $A$ ma współrzędną $x$ równą $7$ i należy do wykresu funkcji $f(x) = 3x - 10$. Znajdź drugą współrzędną punktu $A$.[^3]\n\n3.  Punkt $B$ ma współrzędną $y$ równą 0 i należy do wykresu funkcji $y = -2x + 20$. Znajdź pierwszą współrzędną punktu $B$.\n:::\n\n[^3]: Spróbuj to samo wyrazić językiem algebraicznym.\n\n::: {.callout-note collapse=\"true\"}\n## Odpowiedź\n\n1.  Tak.\n\n2.  $f(7) = 3 \\times 7 - 10 = 11$, więc $A(7, 11)$.\n\n3.  $f(10) = -2 \\times 10 + 20 = 0$, więc $B(10, 0)$.\n:::\n\n## Przecięcia\n\nBardzo często w zadaniach jesteśmy proszeni o wyznaczenie punktów przecięcia wykresu funkcji z osią X, rzadziej z osią Y. Co to znaczy w języku algebraicznym?\n\n## Przecięcie z osią X\n\nSpójrz na ten wykres i powiedz, co wspólnego mają wszystkie te punkty?\n\n![](ilustracje/funkcje/x-axis.png)\n\nWszystkie leżą na osi X, to prawda. To jest opis w języku graficznym, gdzie istnieją punkty rozlokowane w przestrzeni. Teraz chcemy jednak przejść z opisu graficznego do algebraicznego, a punktem styku między jednym i drugim są *współrzędne*. Jaką współrzędną mają wspólną wszystkie te punkty? Po przeanalizowaniu wykresu dochodzimy do wniosku, że każdy z naszych punktów ma współrzędną $y = 0$. Różnią się natomiast współrzędnymi $x$.\n\nJeśli jesteśmy pytani o **punkt przecięcia z osią X**, innymi słowy jesteśmy pytani o takie miejsce, gdzie $y = 0$. Takim miejscem dla narysowanej na wykresie maszyny jest punkt o współrzędnych $(-1, 0)$. Jeśli sięgniesz pamięcią do punktu [-@sec-nomenclature]., zorientujesz się, że mamy specjalną nazwę na punkty, gdze $y$ (czyli wartość funkcji) wynosi $0$ -- **miejsce zerowe**. Pytanie o punkt przecięcia z osią X jest więc tak naprawdę znanym nam już pytaniem o miejsce zerowe, gdzie ewentualnie odpowiedź będzie trzeba zapisać jako $A(-1, 0)$ zamiast $f(-1) = 0$.\n\n## Przecięcie z osią Y\n\nPodobne pytanie o wspólną współrzędną możemy sobie zadać dla punktów na osi Y.\n\n![](ilustracje/funkcje/y-axis.png)\n\nTym razem pewnie szybciej możemy dojść do wniosku, że wszystkie zaznaczone punkty mają wspólną współrzędną $x$, a różnią się współrzędnymi $y$. Funkcja zaznaczona na rysunku ma punkt przecięcia z osią Y o współrzędnych $(0, 1)$. Pytanie o **punkt przecięcia z osią Y** jest więc niczym innym, jak pytaniem o wartość funkcji w zerze, czyli $f(0)$.\n\n# Funkcje liniowe\n\n## Nachylenie\n\n## Wyraz wolny",
    "supporting": [],
    "filters": [
      "rmarkdown/pagebreak.lua"
    ],
    "includes": {},
    "engineDependencies": {},
    "preserve": {},
    "postProcess": true
  }
}